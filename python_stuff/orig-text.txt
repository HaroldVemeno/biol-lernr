
..1. Co je buněčný cyklus?
Buněčný cyklus je životní cyklus buněk.
..2. Co je lytický cyklus?
Lytický cyklus je životní cyklus virů.
..3. Co představuje začátek a konec buněčného cyklu?
Buněčný cyklus začíná v okamžiku, kdy buňka vznikne rozdělením buňky mateřské, a končí okamžikem, kdy se buňka rozdělí na dvě buňky dceřiné.
..4. Které období života buňky zahrnuje buněčný cyklus?
Je to období od konce jednoho buněčného dělení po skončení následujícího buněčného dělení.
..5. Z kterých fází se skládá buněčný cyklus?
Buněčný cyklus má čtyři (různě dlouhé) fáze: G1, S, G2 a M.
..6. Co znamenají písmena S a M označující dvě ze čtyř fází buněčného cyklu?
S = syntetická fáze, M = mitóza.
..7. Co je hlavním dějem buněčného dělení?
Mitóza (nebo meióza).
..8. Co je interfáze?
Interfáze je období života buňky mezi dvěma mitózami (= období mezi dvěma buněčnými děleními).
..9. Které fáze buněčného cyklu zahrnuje interfáze?
G1 , S a G2 .
..10. Kdy se zdvojuje genetická (dědičná) informace buňky?
Zdvojuje se v syntetické fázi buněčného cyklu.
..11. Co se syntetizuje v syntetické fázi buněčného cyklu?
Syntetizuje se nová DNA při zdvojování genetické informace.
..12. Co je replikace?
Replikace je zdvojování molekul DNA.
..13. Jak probíhá replikace?
Oba navzájem komplementární (= doplňkové) řetězce dvoušroubovicové molekuly DNA se od sebe postupně oddělí a ke každému z nich se nasyntetizuje nový komplementární řetězec.
..14. Co zajišťuje replikace?
Vznik dvou stejných kopií výchozí molekuly DNA.
..15. Co zajišťuje mitóza?
Mitóza zajišťuje, aby při dělení buněk obě dceřiné buňky obdržely stejnou genetickou informaci, jako měla mateřská buňka.
..16. Kolik molekul DNA obsahuje jádro každé somatické buňky člověka?
46.
..17. Kolik molekul DNA obsahuje jádro každé somatické buňky šimpanze?
48.
..18. Kolik molekul DNA obsahuje jádro každé somatické buňky hrachu?
14.
..19. Co je mitóza?
Mitóza je způsob dělení buněčného jádra. (Jeden ze dvou způsobů dělení buněčného jádra.)
..20. Co je karyokineze?
Karyokineze je dělení buněčného jádra.
..21. Kterými způsoby může probíhat karyokineze?
Karyokineze může probíhat dvěma způsoby: jedním je mitóza, druhým je meióza.
..22. Co je cytokineze?
Cytokineze je dělení buňky.
..23. Co jsou chromozomy?
Chromozomy jsou krátké kompaktní útvary, do nichž se uspořádávají molekuly DNA na začátku mitózy (nebo meiózy).
..24. Co je chromatin?
Chromatin je materiál uvnitř buněčného jádra během interfáze, tvořený dlouze vláknitými molekulami DNA a bílkovinami zvanými histony.
..25. Jak vznikají chromozomy?
Chromozomy vznikají z molekul DNA tím, že se tyto molekuly několikanásobně spiralizují a skládají do smyček, takže se mnohonásobně zkrátí a ztlustí.
..26. Z kolika molekul DNA vzniká chromozom?
Chromozom vzniká z jedné zdvojené molekuly DNA.
..27. Co se stane se souborem chromozomů v průběhu mitózy?
Soubor chromozomů se v procesu mitózy roztřídí na dva geneticky stejnocenné díly.
..28. Co se stane s chromozomy na konci mitózy?
Chromozomy se rozvolňují na dlouze vláknité molekuly DNA.
..29. Z kterých částí se skládá chromozom?
Chromozom je tvořen dvěma chromatidami, které leží souběžně vedle sebe a jsou těsněji spojeny v místě zvaném centromera.
..30. Co představují chromatidy?
Každá z chromatid daného chromozomu představuje jednu kopii zdvojené molekuly DNA.
..31. Proč se dvojice chromatid tvořící dohromady jeden chromozom nazývá sesterské chromatidy ?
Protože každá z chromatid představuje jednu kopii zdvojené molekuly DNA.
..32. Co se stane se sesterskými chromatidami v průběhu mitózy?
V průběhu mitózy se obě chromatidy od sebe oddělí a rozestoupí se od sebe do míst, kde se budou formovat dceřiná jádra.
..33. Kolik molekul DNA budou mít dceřiné buňky, když proběhne mitóza, jestliže mateřská buňka měla  2n  molekul DNA?
Počet molekul DNA se mitózou nezmění – každá dceřiná buňka bude mít  2n  molekul DNA.
..34. Kolik molekul DNA budou mít dceřiné buňky, když proběhne mitóza, jestliže mateřská buňka měla  n  molekul DNA?
Počet molekul DNA se mitózou nezmění – každá dceřiná buňka bude mít  n  molekul DNA.
..35. 5 fází mitózy v pořadí, jak jdou za sebou:
Profáze, prometafáze, metafáze, anafáze, telofáze.
..36. Jakou roli má během mitózy centrozom?
Před začátkem mitózy se centrozom zdvojí, pak oba dceřiné centrozomy putují k navzájem opačným pólům jádra a mezi oběma centrozomy se vytváří dělicí vřeténko.
..37. Proč je možné pozorovat chromozomy ve světelném mikroskopu?
Protože chromozomy jsou dobře barvitelné.
..38. Profáze:
–  z molekul DNA (s histony) se formují chromozomy (jsou dobře barvitelné a lze je pozorovat ve světelném mikroskopu),
–  mizí jadérka,
–  mezi oběma centrozomy se začíná vytvářet dělicí vřeténko (dvě soustavy mikrotubulů vycházející vždy z příslušného centrozomu),
–  centrozomy se od sebe vzdalují – míří k navzájem opačným pólům jádra.
..39. Prometafáze:
–  rozpadá se jaderný obal,
–  mikrotubuly dělicího vřeténka pronikají dovnitř jádra a napojují se na chromozomy v místě centromery.
..40. Metafáze:
–  centrozomy jsou na protilehlých pólech buňky,
–  chromozomy se shromažďují v „rovníkové“ rovině (vzhledem k pólům); prostoru, který chromozomy zaujímají, se říká metafázní destička (při pohledu zboku se jeví jako hodně tlustá krátká čára).
..41. Anafáze:
–  dvouchromatidové chromozomy se podélně rozdělí na samostatné chromatidy – jednochromatidové chromozomy,
–  zkracováním mikrotubulů dělicího vřeténka jsou jednochromatidové chromozomy taženy k pólům buňky (putují centromerami napřed) –  sesterské chromatidy se tak od sebe vzdalují a míří k různým pólům („anafází rozestup sesterských chromatid“),
–  ke konci anafáze se v oblasti každého z obou pólů shromáždí úplná sada chromozomů (obě sady jsou navzájem stejné).
..42. Telofáze:
V místě pólů se vytvářejí dceřiná jádra („telofázní rekonstrukce jader“):
–  vytvářejí se jaderné obaly,
–  chromozomy se rozvolňují na chromatin,
–  tvoří se jadérka.
..43. Kdy začíná cytokineze (dělení buňky)?
Cytokineze začíná v průběhu anafáze.
..44. Jak probíhá cytokineze u živočišné buňky?
U živočišné buňky dochází k zaškrcování mezi oběma jejími póly, až se buňka rozdělí na dvě dceřiné.
..45. Jak probíhá cytokineze u rostlinné buňky?
U rostlinné buňky se uprostřed mezi oběma dceřinými jádry syntetizuje nová buněčná stěna (od středu k okrajům), až buňku předělí na dvě části – dceřiné buňky.
..46. Jak probíhá cytokineze u buněk hub?
U buněk hub se uvnitř mateřské buňky mezi oběma dceřinými jádry syntetizuje nová buněčná stěna (od okrajů ke středu), až buňku předělí na dvě části – dceřiné buňky.
..47. Co jsou gamety?
Gamety jsou pohlavní buňky.
..48. Co je zygota a jak vzniká?
Zygota je oplozené vajíčko, vzniká splynutím samčí a samičí gamety při oplození.
..49. Co jsou somatické buňky?
Somatické buňky jsou tělní buňky, tedy buňky z nichž je vybudováno tělo organismu; jsou to jiné buňky než buňky pohlavní.
..50. Jak se nazývá samičí gameta u živočichů?
Vajíčko.
..51. Jak se nazývá samčí gameta u živočichů?
Spermie.
..52. Kolik sad chromozomů obsahují gamety (pohlavní buňky)?
Gamety obsahují jednu sadu chromozomů.
..53. Kolik sad chromozomů obsahuje zygota?
Zygota obsahuje dvě sady chromozomů.
..54. Kolik sad chromozomů obsahují somatické buňky (tělní buňky)?
Somatické buňky obsahují dvě sady chromozomů.
..55. Jak označujeme počet chromozomů jedné chromozomové sady?
n (haploidní počet).
..56. Jak označujeme počet chromozomů dvou chromozomových sad?
2n (diploidní počet).
..57. Kolik chromozomů obsahuje jedna chromozomová sada člověka, šimpanze, hrachu?
U člověka je n = 23, u šimpanze n = 24, u hrachu n = 7.
..58. Co je diploidní buňka?
Diploidní buňka má diploidní počet chromozomů (tj. 2n).
..59. Co je diploidní organismus?
Diploidní organismus je organismus, jehož tělní (= somatické) buňky jsou diploidní.
..60. Co je haploidní buňka?
Haploidní buňka má haploidní počet chromozomů (tj. n).
..61. Co je haploidní organismus?
Haploidní organismus je organismus, jehož tělní (= somatické) buňky jsou haploidní.
..62. K čemu musí dojít při vzniku gamet u diploidního organismu?
Musí dojít ke snížení (k redukci) počtu chromozomů na polovinu – tedy z 2n na n.
..63. Při kterém ději dochází ke snížení počtu chromozomů z diploidního na haploidní..   (z 2n na n)?
Ke snížení počtu chromozomů z diploidního na haploidní (z 2n na n) dochází při zvláštním způsobu dělení jádra, který je odvozen od mitózy a nazývá se meióza.
(Ke snížení počtu chromozomů z diploidního na haploidní (z 2n na n) dochází při meióze.)
..64. Co jsou homologní (= homologické) chromozomy?
Homologní chromozomy jsou vzájemně si odpovídající chromozomy; obsahují stejné soubory genů, mají stejnou velikost a mají centromeru ve stejné poloze.
..65. Jak se označují pohlavní chromozomy u člověka (ale i u mnohých jiných organismů)?
Pohlavní chromozomy člověka se označují X a Y.
..66. V jakých sestavách se vyskytují pohlavní chromozomy člověka (savců)?
XX (u samičího pohlaví) nebo XY (u samčího pohlaví).
..67. Co je meióza?
Meióza je způsob dělení buněčného jádra, při němž dochází ke snížení počtu chromozomů na polovinu (z 2n na n).
..68. V čem spočívá meióza?
Meióza sestává ze dvou po sobě následujících mitóz, mezi nimiž neproběhne S-fáze buněčného cyklu. První z nich je značně pozměněná, druhá probíhá obvyklým způsobem.
..69. Kdy dojde k redukci diploidního počtu chromozomů na polovinu?
K redukci diploidního počtu chromozomů na polovinu dojde v 1. meiotickém dělení (v anafázi I), ale chromozomy zůstanou dvouchromatidové.
..70. Co výsledkem meiózy?
Výsledkem meiózy jsou čtyři jádra s haploidním počtem chromozomů (tedy haploidní jádra), a protože proběhnou i buněčná dělení, vzniknou čtyři buňky – pochopitelně haploidní.
..71. Které děje proběhnou v profázi I navíc oproti profázi při mitóze?
Dochází k párování homologních chromozomů a k ději zvanému crossing-over (překřížení).
..72. K čemu dochází v profázi I v průběhu formování chromozomů z chromatinu?
V průběhu formování chromozomů se k sobě podélně přikládají homologní chromozomy a vytvářejí chromozomové páry. Následně může proběhnout crossing-over.
..73. Co je crossing-over?
Crossing-over je děj, při němž se uskuteční vzájemná výměna odpovídajících si úseků nesesterských chromatid.
..74. Čím se liší metafáze I od metafáze při mitóze?
V metafázi I se do rovníkové roviny se umísťují chromozomové páry, nikoliv jednotlivé chromozomy, jako je tomu při mitóze.
..75. Co se děje v anafázi I?
Zkracováním mikrotubulů jsou od sebe taženy dvouchromatidové chromozomy každého chromozomového páru (anafázní rozestup homologních chromozomů).
..76. Co je důsledkem anafáze I?
Anafáze I je děj, při kterém se počet chromozomů sníží z 2n na n. Prostě tím, že se 2n chromozomů mateřského jádra rozdělí do dvou stejných souborů o n chromozomech. Tyto soubory jsou základem dceřiných jader.
..77. Kolik chromozomů mají buňky vstupující do meiózy II?
Tyto buňky mají n chromozomů (jsou to haploidní buňky). Jejich chromozomy jsou však dvouchromatidové.
..78. Jak probíhá meióza II?
Meióza II probíhá stejným způsobem jako mitóza.
..79. Co je výsledkem meiózy II (a tedy celé meiózy)?
Výsledkem jsou čtyři haploidní jádra a vzápětí – po dokončení buněčného dělení –  i čtyři haploidní buňky.
..80. Co je smyslem mitózy?
Smyslem mitózy je zajistit, aby dceřiné buňky měly stejnou genetickou informaci, jako měla buňka mateřská (počet chromozomů se zachovává).
..81. Co je smyslem meiózy?
Smyslem meiózy je zredukovat počet chromozomů z 2n na n, tedy zajistit, aby po rozdělení mateřské buňky s dvěma sadami chromozomů vznikly dceřiné buňky mající po jedné sadě chromozomů.
..82. Mají čtyři buňky, které vzniklý meiózou, stejnou genetickou informaci, jako měla buňka mateřská?
Ne, nemají, dokonce každé dvě z těchto čtyř buněk jsou navzájem geneticky různé.
..83. Kolik různých kombinací chromozomů může vzniknout meiózou u člověka (za předpokladu, že by nenastal žádný crossing-over?
U člověka (n = 23) by mohlo vzniknout 223 kombinací chromozomů, lišících se zastoupením chromozomů původně otcovských a původně mateřských.
..84. V čem spočívá význam kombinování původně otcovských a původně mateřských chromozomů během meiózy?
Možnost kombinování původně otcovských a původně mateřských chromozomů je jedním ze zdrojů genetické variability (proměnlivosti) u potomků.
..85. Co umožňuje kombinovat genetický materiál v rámci dvojice homologních chromozomů?
Kombinovat genetický materiál v rámci dvojice homologních chromozomů umožňuje crossing-over. Tento způsob kombinování genetického materiálu se nazývá rekombinace.
..86. Co umožňěno crossing-overem?
Crossing-over umožňuje kombinování genetického materiálu uvnitř chromozomů (mezi homologními chromozomy) – vznikají chromatidy, v nichž se střídají úseky původem po matce s úseky původem po otci. Tomuto procesu kombinování genetického materiálu se říká rekombinace.
..87. Co je smyslem crossing-overu?
Smyslem crossing-overu je rekombinace genetického materiálu.
..88. V čem spočívá význam crossing-overu?
Crossing-over je dalším zdrojem genetické variability (proměnlivosti) u potomků.
..89. Co je jedním z důsledků meiózy?
Jedním z důsledků meiózy jsou určitá pravidla pro předávání vloh z rodičů na potomky; tato pravidla se nazývají Mendelovy zákony.
..90. Kdo objevil pravidla pro předávání vloh z rodičů na potomky?
Tato pravidla objevil brněnský přírodovědec Johann Gregor Mendel zhruba 20 let před tím, než byla objevena meióza.
..91. Kdy zveřejnil Johann Gregor Mendel své objevy základních pravidel dědičnosti?
Johann Gregor Mendel zveřejnil své objevy v roce 1865 (v Brně v Biskupském paláci, který je součástí Moravského zemského muzea).
..92. Kdy prováděl Johann Gregor Mendel své pokusy s křížením hrachu?
Johann Gregor Mendel prováděl své pokusy na přelomu 50. a 60. let 19. století (před rokem 1865).
..93. Kde prováděl Johann Gregor Mendel své pokusy s křížením hrachu?
Johann Gregor Mendel prováděl své pokusy v Brně, v zahradě a ve sklenících augustiniánského kláštera na Starém Brně (v sousedství dnešního Mendelova náměstí).
..94. Co je centrozom?
Centrozom je útvar v blízkosti buněčného jádra tvořený dvojicí centriolů, které jsou vůči sobě navzájem umístěny kolmo. Každý centriol je poměrně krátký útvar tvořený devíti trojicemi mikrotubulů. Centrozom se uplatňuje při buněčném dělení, a to při dělení jádra.
..95. Co představuje vlákna dělicího vřeténka?
Ve skutečnosti nejde o vlákna, ale o submikroskopické „trubičky“ – mikrotubuly.
..96. Jak je uspořádáno dělicí vřeténko?
Dělicí vřeténko má dva protilehlé póly tvořené dvěma centrozomy a dvě sady mikrotubulů, které vycházejí od centrozomů. Mikrotubuly nevedou od pólu k pólu, ale od pólu k rovníkové rovině a kousek za ni, takže mikrotubuly vedoucí z jednoho a z druhého konce se v oblasti rovníkové roviny těsně míjejí a krátce přesahují jedny přes druhé.
..97. Ke které části chromozomů se v metafázi připojují mikrotubuly dělicího vřeténka?
Mikrotubuly se připojují k centromeře chromozomů.
..98. K čemu slouží dělicí vřeténko?
Dělicí vřeténko slouží k oddělení chromatid chromozomů a k jejich roztřídění na dvě stejné sestavy, případně – v případě meiózy I – k oddělení homologních chromozomů z jejich párů od sebe a k jejich roztřídění na dvě haploidní sady chromozomů.
..99. Co zajišťuje dělicí vřeténko během anafáze?
Zkracováním mikrotubulů dochází k rozestupu chromatid původně dvouchromatidových chromozomů k pólům dělicího vřeténka a v případě meiózy I dochází k rozestupu dvouchromatidových homologních chromozomů z jejich párů od sebe k pólům dělicího vřeténka.
